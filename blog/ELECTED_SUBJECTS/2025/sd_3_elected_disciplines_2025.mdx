---
slug: elected-sd-3-2025
title: Вибіркові 2025 CП 3 курс 
description: Вибіркові дисципліни 2025 СП 3 курс.
authors: [osvitniy]
tags: [СТУДЕНТУ, НАВЧАННЯ, ВИБІРКОВІ, СП, 3 КУРС]
date: 2025-03-16T15:00
keywords:
  [
    ІПСА, вибіркові дисципліни, штучний інтелект, системний аналіз, системне проєктування, 
    кафедра СП, ШІ, СП, ММСА, кафедра, 122 спеціальність, 124 спеціальність, 3 курс,
    ф-каталог, предмети, навчальні дисципліни,
    КПІ, Київський політех, освітні програми, навчання в ІПСА, вибіркові предмети ІПСА, вибіркові дисципліни ІПСА.
  ]
robots: index, follow, all
image: https://i.imgur.com/Bbw8Xj8.png
og:type: article
og:site_name: IASA Articles
og:locale: uk_UA
---

У статті зібрано відгуки про вибіркові дисципліни катедри СП на 3 курс. Зазначимо, що ця інформація базується на суб'єктивних думках студентів, які вже вивчали ці предмети, і наведена лише з ознайомлювальною метою.

<!--truncate-->

Хочемо звернути увагу на: 

«Відповідь викладача» — викладач або викладачка вперше викладатиме дану дисципліну, тому ми звернулися до нього / неї з проханням розповісти про плани.

Стаття містить статистику 2023-2024 років — відповідей цьогорічного опитування було недостатньо, додана інформація з попередніх статей.

Висловлюємо щиру подяку студентам, які взяли участь у зборі відгуків, та викладачам, що відповіли на наші запитання!

Вибіркові інших катедр та курсів ви можете знайти за цими посиланнями:
- [ШІ 3 курс](https://iasastudentcouncil.github.io/iasa-sc-blog/blog/elected-ai-3-2025)
- [ШІ 4 курс](https://iasastudentcouncil.github.io/iasa-sc-blog/blog/elected-ai-3-2025)
- [ММСА 3 курс](https://iasastudentcouncil.github.io/iasa-sc-blog/blog/elected-mmsa-3-2025)
- [ММСА 4 курс](https://iasastudentcouncil.github.io/iasa-sc-blog/blog/elected-mmsa-4-2025)
- [СП 4 курс](https://iasastudentcouncil.github.io/iasa-sc-blog/blog/elected-sd-4-2025)

---

# 5 семестр 

### Веб-технології та веб-дизайн (Болобан О.А.) 

Про що предмет, що вивчалося?

- «Опанували дизайн, HTML, CSS, JS. Під кінець семестру був повністю готовий і функціональний сайт».

Які попередні знання необхідні?

- «Основне уявлення про код, а так більше нічого. Майже все з нуля вчите».
Розкажіть про актуальність отриманих знань, що були отримані під час вивчення дисципліни».

Розкажіть про актуальність знань, що були здобуті під час вивчення дисципліни.

- «Доволі корисно, непоганий фундамент для веб-розробника».

Розкажіть докладніше про РСО.

- «4 лабораторні роботи та контрольна. Лаби великі, але цікаві».

Які загальні враження від дисципліни?

- «Викладач не душить взагалі. Молодий, тому все розуміє».

Вільний мікрофон.

- «Раджу обирати. Серед того, що є, майже найкращий предмет».

### Теорія інформації і кодування (Кирюша Б.А.)

(Дивіться Ф-каталог.)

### Комп'ютерна графіка (Марков Д.К.) 

Про що предмет, що вивчалося?

- «Взагалі просто програмуємо на С++ різні графічні штуки за допомогою дуже старих бібліотек. Остання лаба — політ фантазії (можна змоделювати на плюсах навіть тих самих тарганів, що танцюють, з відомого відео)».

Які попередні знання необхідні?

- «Доволі хороше знання С++».

Розкажіть про актуальність знань, що були здобутіпід час вивчення дисципліни.

- «Майже ніде не застосовується, просто розвиваємо креативність і знання C++».

Розкажіть докладніше про РСО.

- «Три лабораторні роботи, які повністю покривають 100 балів. Не здав жодної лаби, але прийшов на залік, — отримаєш 60 балів (дуже лояльно)».

Які загальні враження від дисципліни?

- «Можна проявити креативність та винахідливість, але треба помучитися з плюсами. Проте є нагода уявити себе якимось геймдизайнером, який надає ШІ інструкції, він пише код, а тобі треба знайти лише гарні текстурки для використання у лабках».

### Мультипарадигменні мови програмування (Канцедал Г.О.)

Про що предмет, що вивчалося?

- «Фактично занять не було. Весь матеріал потрібно вивчати самостійно».

Які попередні знання необхідні?

- «Базові навички програмування мовою Python».

Розкажіть про актуальність знань, що були здобуті під час вивчення дисципліни.

- «Якщо виконувати лабораторні, то можна непогано поглибити знання з програмування».

Розкажіть докладніше про РСО.

- «Можна було або здати сертифікати, або зробити 7 лабок. Найпростіше — здати сертифікати. Лабораторні після третьої досить складні».

Які загальні враження від дисципліни?

- «Цікавий досвід, але краще обрати щось інше».

Вільний мікрофон.

- «Лабораторні роботи перевіряє бот, який не завжди зараховує навіть правильно виконані завдання. Пояснень щодо помилок він майже не надає, а викладач, швидше за все, порадить розбиратися самостійно. Часті збої бота ускладнювали здачу, а після дедлайну надіслати роботу вже неможливо». 

### Технології Java конструювання програмного забезпечення (Кафедра СП)

(Дивіться Ф-каталог)

### Машинне навчання (Кафедра СП)

(Дивіться Ф-каталог.)

# 6 семестр 

### Веб-програмування (Болобан О.А.) 

Про що предмет, що вивчалося?

- «Можна сюди написати те ж саме, що написано про веб у 5 семестрі. Якщо обирали веб раніше, зараз теж треба».

Які попередні знання необхідні?

- «Веб із минулого семестру».

### Розкажіть про актуальність знань, що були здобуті під час вивчення дисципліни.

- «Поки жодної лабки не здав. Але наче знання потужні будуть».

Розкажіть докладніше про РСО.

- «5 лабораторних, всі, знову ж таки, стосуються одного сайту. Під час розробки практичних завдань потрібно реалізувати 5 елементів системи. Три сервіси для бекенду та два для фронтенду. Плюс, думаю, буде контрольна робота».

Які загальні враження від дисципліни?

- «Поки не здавав лабораторні, тож жодних».

Вільний мікрофон.

- «Складно оцінити 6 семестр ще».

### Тестування програмного забезпечення (Письменний І.О.) 

Про що предмет, що вивчалося?

- «Вивчаємо тестування, яке воно буває й де застосовується. Один з небагатьох предметів, який має прикладне застосування».

Які попередні знання необхідні?

- «У цілому обізнаність в IT-сфері, але скоріше нічого не потрібно, майже все отримаєте тут».

Розкажіть про актуальність знань, що були здобуті під час вивчення дисципліни.

- «Цікаво, як відбувається формування та розділення задач в адекватних компаніях (сам працюю в стартапі, у нас такого немає)».

Розкажіть докладніше про РСО.

- «Невідомо, як усе буде, проте були домашні завдання на додаткові бали (поки вже 2 штуки, поставив максимум), а також лабораторна робота з дедлайном через два місяці від початку навчання (імовірно, лабок буде небагато)».

Які загальні враження від дисципліни?

- «Класний дядько веде, не суворий, молодіжний, дає те, що реально може знадобитися. Лабки теж дуже цікаві (принаймні та одна, яка була)».

### Нано-технології в інформаційних технологіях (Кафедра СП)

(Дивіться Ф-каталог.)

### Технології комп’ютерного проектування (Гіоргізова-Гай В.Ш.) 

Про що предмет, що вивчалося?

- «Вивчаємо наш улюблений схемач. Але фактично це повторення вивченого матеріалу й програмування елементів зі схемотехніки на VHDL в програмі Aldec».

Які попередні знання необхідні?

- «Схемач, причому дуже навіть непоганий (захисти тут не дуже легкий)».

Розкажіть про актуальність знань, що були здобуті під час вивчення дисципліни

- «Як вам сказати. Вчимо для загального розвитку».

Розкажіть докладніше про РСО.

- «Шість лабораторних робіт і модульна контрольна. Лабки не складні, але захисти не дуже позитивні».

Які загальні враження від дисципліни?

- «Веде Гіоргізова-Гай В.Ш. (та сама, яка вела практики зі схемотехніки). Лабки робляться швидко, але захистити не дуже легко. Хоча, у порівнянні з біологією, доволі непогано (хоча б те, що вже вчили + програмування)».

### Прикладна робототехніка та автономна навігація (Соболь О.О.)

Про що предмет, що вивчалося?

- «Робототехніка. Принципи роботи різних роботів та механізмів, програмування роботів».

- «Предмет про роботів і автономну навігацію, тут пояснювати не треба. Мем у тому, що всі лабораторні — це просто ROS, сидите, щось собі робите... Під кінець була цікава лаба, але лише під кінець. Ну і ще одна була на Python з OpenCV, але її можна було за 5 секунд зробити».

- «Вивчалося?! Назвати це вивченням предмета не можна ні на якому етапі, це або копіпаста, або таке ж зазубрювання. Іншими словами, знання з робототехніки не просто мінімальні: вони майже відсутні. Хоча предмет позиціює себе як напрям фізики, викладачка сама не сильно її знає. Так, може взяти формулу й підставити в неї значення, отримати відповідь, але не відповісти на мінімальне запитання про явну незбіжність у лекціях».

- «Предмет дає загальні знання з робототехніки: як механічної реалізації роботів, їхніх можливих елементів і складових, так і відповідної симуляції в спеціалізованих програмах. Вивчалися програмні рішення, що використовуються в роботах сьогодні: алгоритми пошуку, навігації, комп'ютерного зору тощо. Бонусом іде невеликий гайд-включення у віртуальні машини та трохи історії робототехніки загалом».

Які попередні знання необхідні?

- «Знань не потрібно, але потрібні міцні нерви, тому що викладачка — це капець просто. Вона вас виведе із себе після першої здачі».

- «Попередніх знань необхідно НУЛЬ, знову ж таки з причини тотальної копіпасти, можна просто відключити мозок і використовувати ctrl-c / ctrl-v. Іноді завдання урізноманітнюються іншим чудовим заняттям: переписування коду зі скрінів».

- «Попередніх знань загалом предмет не потребує, але легше буде з початковими знаннями Python та ОС Linux. Надалі всі необхідні матеріали або надаються викладачем, або легко знаходяться в загальному доступі».

Розкажіть про актуальність знань, що були здобуті під час вивчення дисципліни.

- «Знання однозначно актуальні, навіть якщо не плануєш пов'язувати своє подальше життя з робототехнікою. Усе одно буде корисно і цікаво, а плани можуть змінитися, поки вчишся».

- «Може й актуальні. Я звідки знаю, я що, у цій сфері працюю... Напевно, актуальні».

- «Знання можливо й актуальні, якби їх адекватно й структуровано викладали, і прибрали з дисципліни всю воду. Викладачка дала все та не дала нічого, впевнений, що через декілька місяців зовсім усе забуду».

- «Актуальність теоретичних знань, у цілому, непогана, особливо в темах останніх презентацій, де нам розповідали про способи автономної навігації й алгоритми пошуку. Що стосується практичних — слабо, загалом ти просто повторюєш те, що викладачка вже робила за написаним нею гайдом. І 95% відсотків зусиль іде на боротьбу з ROS та іншими програмами, що необхідні для курсу (у кожного з моїх одногрупників були різні проблеми, які доводилося вирішувати колективно. Повірте, це дійсно найскладніше серед того, що стосується практичних робіт)».

Розкажіть докладніше про РСО.

- «РСО було неоднозначне, часто змінювались умови. У результаті було 3 модулі, кожен по 33 бали. У кожному модулі був тест на платформі, яка запобігає списуванню + захист теорії та лабораторної роботи + дз (1-2 бали). У кінці семестру залік, де можна підвищити бал (або понизити). Залік проходить сам на сам із викладачкою повністю по пройденому матеріалу. Запитання на заліку за складністю залежать від оцінки, яку маєте в кінці семестру».

- «РСО було надане однією картинкою і дійсності воно не відповідало на 100%. Річ у тому, що викладачка постійно змінювала правила заліків за окремі модулі та для різних студентів. Для студентів конкретно з моєї групи якийсь час взагалі розповсюджувались окремі правила через те, що один з моїх одногрупників порушив принципи академічної доброчесності (так, покарали всю групу, але не всіх студентів курсу)».

Які загальні враження від дисципліни?

- «Насправді крута дисципліна з компетентною викладачкою. З мінусів — викладачка часто переносила здачі й було неповне розуміння щодо балів, аж в кінці захищали 2 і 3 модулі разом. Просто тут точно не буде: треба буде вчити матеріал і розбиратися в лабораторних. Інструкція є, але треба реально розуміти що ти робиш на кожному кроці, щоб потім захистити. Валити тут не будуть, повна об'єктивність».

- «Від предмета не стільки було вражень, як від викладачки. Бо викладачка — це справжній мем. Вона непогана, якщо ви любите сидіти 200 разів це все робити, і ви дуже старанний студент. Якщо ви шалапай, який любить відкладати все на потім, то пом'янемо: це точно не про цю викладачку».

- «Враження від предмета залишилися двоякими, з одного боку, ти витрачаєш силу-силенну часу на підготовку до захисту практичних робіт та теорії. І нібито мав би отримати із цього купу знань, але у сухому залишку немає нічого. По суті за семестр ви отримуєте настільки розмиті й неповні знання, що по відчуттях всі корисні знання з курсу можна було б отримати за вечір перегляду відео на ютубі. Уточнюю про корисні знання, бо викладачка на захистах питала найбільш неважливі речі, які вона, з якогось переляку, сама додала в лекції, і, судячи з усього, щоб це не було марним, опитувала».

- «Інцидент зі списуванням одного з моїх одногрупників показує найбільшу проблему цієї дисципліни: непостійність, що виражається в правилах здачі модулів, постійних перенесеннях захистів (особливо під кінець семестру), нерівномірність викладення матеріалів (деякі лекції в записі були, деяких не було; до деяких практичних були дуже деталізовані гайди, до деяких — поверхневі або з такою кількістю помилок, що доводилося шукати самостійно). Ще з негативного можу відмітити те, що викладач може ігнорувати приватні повідомлення (звичайно ж ті, що написані в робочий час), не відповідати в загальній групі й таке інше. Резюмуючи все написане, загальна думка про предмет наступна: непогані теоретичні знання поєднані, хоч і з простими, але в деяких моментах дійсно цікавими практичними, а також із викладачкою, що дуже серйозно ставиться до предмета, але абсолютно безвідповідально й із деякою неповагою ставиться до студентів, яким цей курс викладає. Якщо ви не зацікавлені в робототехніці початково й просто шукаєте предмет, яким хочете зайняти слот, не раджу для цього обирати цю дисципліну. Але якщо вас дійсно зацікавив предмет — беріть. Нічого надскладного вам на ньому точно не трапиться».

### Етичні та екологічні аспекти штучного інтелекту (Комариста Б.М.)

(Відповідь викладача.)

Що радите додатково вивчити чи особливо передивитись перед відвідуванням вашої дисципліни?

- «Нічого не раджу, курс новий, тому в процесі підготовки буду ще сама вивчати деякі матеріали».

Кому радите обрати цей предмет?

- «Дисципліна для загального розвитку, кому цікаво можна долучатись».

Які види роботи планується проводити?

- «Планую проводити лекції, практичні (семінари) заняття (доповіді, співдоповіді, презентації) та ел. звітування».

Які основні знання та навички можна набути після проходження курсу?

«Навички:   

Етичний аналіз впливу ШІ на суспільство.

Оцінка екологічних ризиків штучного інтелекту.

Розуміння законодавства у сфері ШІ та захисту даних.

Технічні рішення для етичного та екологічного ШІ.

Знання:

Студенти отримають комплексні знання, що охоплюють етичні, екологічні, соціальні, правові та технічні аспекти використання ШІ.

Етичні основи ШІ: відповідальність, справедливість, прозорість.

Екологічний вплив ШІ: вуглецевий слід, енергоефективність, циркулярна економіка.

Соціальні та правові аспекти: безпека, закони, права людини.

Технічні принципи ШІ: алгоритмів роботи, пояснюваність, оптимізація».

Розкажіть про свій практичний досвід, пов'язаний з темою дисципліни.

«Щодо досвіду, пройшла курси для початківців області ШІ читаю курс "Основи інженерії та технології сталого розвитку" магістрам усіх спеціальностей КПі ім. Ігоря Сікорського близько 13 років. Тому дещо буду запозичувати з даного курсу і поєднувати з достатньо новим направленням, яке набирає обертів сьогодні - ШІ.
Повторюю курс новий, тому в процесі підготовки до нього буду намагатись знаходити щось нове, цікаве і актуальне на сьогодення».


