---
slug: SC departments
title: Релігія СР ІПСА, або «Вітаю, а ви вірите в бога?»
authors: [valeriia]
tags: [IASA SC, ІПСА]
date: 2023-10-16T12:00
keywords: [ІПСА, СтудРада, IASA, Student Council]
---

Як сказано було в пророцтві: «І настане час Великого набору. І оновляться відділи свіжою кров'ю. І присвятять обрані душі свої служінню на благо студентства».

Пізнаючи божественну комедійність ІПСА, усі так чи інакше взаємодіють із «потойбічним світом» Студради. Адже це та система, що підсолоджує поневіряння простих смертних у тлінній реальності~~, потураючи їхнім гріхам~~. Ми взяли інтерв'ю в матеріальних втілень володарів усіх кіл цього тартару та визначили, яких жертв вони бажають.

**Абіт-відділ**

Переважна більшість була учасником чату для абітурієнтів ІПСА, де могла поставити будь-які запитання, хтось подавав документи очно та стикався зі «щасливими» старшокурсниками, які допомагали заповнювати всі необхідні бланки, а багато хто читав гайди на тему навчання. Це все — праця Абіт-відділу СР, або, у простонародді, «абітки». Також вони займаються проведенням Днів відкритих дверей для школярів і роблять твій процес вступу простішим і цікавішим.

**Опиши ідеального кандидата**

_Однозначно весела та комунікабельна людина, сповнена сил на сумлінну працю. Персона, що не боїться постійно піджимаючих дедлайнів. Унікум, який зможе спокійно витримати розмови зі схвильованими батьками школярів і в тисячний раз пояснить абітурієнту,чому варто обирати катедру СП._

**Чому новобранці мають обрати саме Абіт-відділ?**

_Бо абітка — це найуніверсальніший відділ. Оркестр, у якому ти спробуєш усе: написання постів, організацію невеликих заходів, ведення соцмереж, спілкування з людьми та навіть створення мемів._

**З якими завданнями та труднощами можуть стикнутися новоприбулі у відділі?**

_Пошук, структуризація та формулювання інформації так, щоб її зрозуміли всі. Найбільша трудність — не вигоріти до початку прийомки. Кінець відбору в СР збігається з початком активної фази роботи відділу, а її багато. А ще каламбурів. Багато._

**Опиши відділ трьома найбільш влучними словами**

<img
  alt="SCdepartments1"
  src="https://i.imgur.com/NGxWwTJ.png"
  className="center"
/>


**Дизайнерський відділ**

Людину стрічають по одежі, а дописи СР — по картинках. Милі каченятка абітки, кумедні постери на івенти, серйозні ілюстрації для офіційних публікацій і оформлення нового сайту Студради — усе це робота відділу дизайнерів, який додає нашому інституту яскравого колориту.

**Із якими завданнями та труднощами можуть стикнутися новоприбулі у відділі?**

_Завдання бувають різні, від найпростіших до дуже складних, де треба мати певний досвід. За роки власної праці можу сказати, що найважчим є кількість тасків і їхні дедлайни. Якщо хочеш реально працювати, а не для галочки, то тобі точно до нас!_

**Які навички розвиває Дизайнерський відділ?**

_Робота в команді та творчість, також навчилася працювати з Figma (main), Adobe Photoshop, Adobe Illustrator, Canva, Krita. Коротше кажучи, усе, що ти зможеш написати в резюме UI/UX дизайнера._

**Опиши відділ трьома найбільш влучними словами**

_Креатив, дружба, розвиток._

**Інформ-відділ**

Ці відчайдухи створюють дописи на IASA Student Council та IASAevent, допомагають вести IASAedu, редагують статті абітки та роблять власні (наприклад та, що ви читаєте зараз). Ще й інколи встигають брати інтерв’ю у викладачів, а потім довго та кропітливо їх вичитувати. Якщо твої друзі відповідають на чергове виправлення нецензурною лайкою, а помилки в оголошеннях безжально ріжуть очі, цей відділ — для тебе.

**Опиши ідеального кандидата**

_Одночасно творча та терпляча людина, що може неперевершено виражати думку в різних стилях і прискіпливо редагувати письмовий варіант цього висловлення. Така персона також має лояльно ставитися до критики та нескінченних правил редполітики. До того ж було б непогано подружитися з досить замкнутими інтровертами, адже це — переважна більшість вiддiлу. (прим. ред. Це брехня. Насправді це 100% відділу.)_

**Чому новобранці мають обрати саме Інформ-відділ?**

_Варто хоч раз попрацювати в атмосфері повного перфекціонізму. Твоя швидкість генерування токсичних жартів зросте до небес, а написані лонгріди западатимуть у душу кожному. Дізнавайся всі новини першим, демонструй свій погляд на речі ІПСАшній аудиторії, а також самовдосконалюйся з найдушнішою найкритичнішою командою._

**Опиши відділ трьома найбільш влучними словами**

_Саркастичність і манія величі. Ой, зі сполучником це вже, технічно, 4 слова… Відповідальність, структура, інтелект._

**Медіавідділ**

Знову закінчилася памʼять на телефоні від кількості фото та відео, а ті 3 нещасні читачі в інстаграмі не можуть сповна оцінити красу та гармонійність твоєї стрічки? А ось адепти медіавідділу не мають таких проблем, бо можуть використати весь свій креатив, оригінальність і бачення прекрасного, створюючи неповторний контент для акаунтів Студради ІПСА.

**Опиши ідеального кандидата**

_Людина з гарними навичками редагування фото та монтування відео. Буде плюсом наявність фотоапарату та привабливого візуалу в інстаграмі._

**Чому новобранці мають обрати саме Медіавідділ?**

_Якщо ти мрієш розвиватися в цьому напрямі разом із підтримкою дружного колективу чи бачиш себе в ролі юного оператора, режисера або фотографа — твоє місце саме в Media Team._

**Опиши відділ трьома найбільш влучними словами**

_SMM, креативність, комунікація._

**Мерч-відділ**

Серед ІПСАшників є вищий ґатунок — ті, хто замість їжі на тиждень на останні гроші зі стипендії купляють наш мерч. А щоб задовольнити попит, потрібно мати пропозицію. І саме цим займається Мерч. Якщо тебе цікавить, як заробляти гроші та об'єднувати ІПСАшників своєю продукцією — сортувальний капелюх ІПСА вказує тобі на цей відділ.

**Опиши ідеального кандидата**

_Серйозно налаштована людина, яка хоче зробити Мерч не просто файним, а найкращим за всю історію інституту. Напрями роботи, які ти можеш обрати для досягнення цієї цілі дуже різноманітні: від пошуку найвигідніших пропозицій з точки зору ціна-якість до створення та реалізації PR-схем, від керування процесом замовлення товарів до спілкування з клієнтами та допомогою у визначенні найкращого принта._

**Чому новобранці мають обрати саме Мерч-відділ?**

_Мерч — це велика відповідальність, ще більша віддача та крута команда. Ми знаємо, де крутяться усі гроші ІПСА, скільки коштує худі без націнки, як серед ночі робляться наші кофти на фабриках у Марокко. Саме завдяки цьому ми навчимо тебе зберігати в банках гроші, готувати популярність, навіть розуміти основні принципи ведення бізнесу._

**З якими завданнями та труднощами можуть стикнутися новоприбулі у відділі?**

_Новачкам потрібно буде зрозуміти систему роботи Мерча, але голова й мерчата з усім допоможуть та підтримають. Часом доведеться зіштовхнутися з критикою авдиторії та нерозумінням специфіки роботи відділу іншими._

**Які навички розвиває Мерч-відділ?**

_Впевненість у собі, командну роботу, комунікативні й організаційні навички. Ти опануєш загадкове мистецтво піару та реклами та навчишся генерувати найкращі рішення для розвитку ІПСАшного бренду..._

**Опиши відділ трьома найбільш влучними словами**

_Ідеї. Люди. Продажі._
_P.S. Якби можна було написати 4: БІЛЬШЕ МЕРЧА БОГУ МЕРЧА!_

**Освітній відділ**

Вступив в ІПСА навчатися? Ну… Успіхів. Але навіть для тебе ми маємо дещо. Пізнавальні лекції, проведення ІТ-чемпіонатів, контроль якості освіти й оцінювання викладачів і ведення IASAedu з неймовірно корисним контентом очікують саме в Освітньому.

**Опиши ідеального кандидата**

_Це має бути ініціативна та відповідальна людина, що неабияк зацікавлена в освіті й отриманні нових знань. Нотки альтруїзму та постійна жага до саморозвитку стануть превеликим плюсом. А робота знайдеться під будь-кого, з його вже набутими навичками, індивідуальними характеристиками та власними побажаннями до виду тасків._

**З якими завданнями та труднощами можуть стикнутися новоприбулі у відділі?**

_Залежить від колективу, у який вони потраплять. У підрозділі якості освіти доведеться прочитати нормативні документи КПІ та навчитися вести перемовини, в IASAedu потрібно вміти писати тексти й занурюватись у десятки різних напрямів ІТ за короткий час, а в команді освітніх подій — продумати свою частину івенту до дрібниць._

**Які навички розвиває Освітній?**

_СР не має відділу, де тільки в його межах є можливість спробувати стільки різних ролей і розвинути таку кількість навичок. Починаючи від взаємодії з ІТ-компаніями та консультацій для інших студентів, закінчуючи вивченням інформації про цілі професії для IASAedu — все це розвиває хард і софт скіли._

**Проєктний відділ**

У будь-якій компанії є люди, які достатньо креативні, аби вигадати, як ще можна зібрати ІПСАшників під одним дахом, але достатньо відповідальні для того, щоб цей дах не знесло організувати виступ дикунів і еквілібристів. Саме ці персонажі роблять твої інститутські івенти такими незабутніми. Чи забутніми, тут як пощастить…

**Опиши ідеального кандидата**

_Людина, яка готова виконувати максимально різноманітні таски й організовувати заходи (від драйвових вечірок до цікавих квестів). Студент із розвиненим критичним мисленням, креативністю та відповідальністю. Той, хто стійкий до стресу та добре комунікує з іншими._

**Чому новобранці мають обрати саме Проєктний?**

_Ніякої рутини та вражаюча різноманітність тасків. Буде можливість спробувати себе хоч аніматором, хоч сценаристом. Для кожного знайдеться завдання на свій смак. Неймовірне комʼюніті та двіж, як мантра… А ще організатори відвідують івенти безкоштовно (на цьому моменті читач остаточно визначився, куди варто йти)._

**З якими труднощами можуть стикнутися новоприбулі у відділі?**

_Спочатку може здаватися, що ти нічого не вмієш, але гарантую, дуже скоро це мине. Іноді тасків буває більше ніж часу, та на такі випадки в добі з’являються ще декілька годин. Наша робота повна несподіванок і сюрпризів, тому головне завдання — не боятися форс-мажорів і бути готовим їх вчасно вирішити._

**IT-відділ**

У всіх сенсах новатори. Наш наймолодший і найбільш передовий відділ юних артистів. Симуляція повноцінної команди розробників, яка швидко занурить тебе у світ аутсорсу, дейліків, беклогів та інших слів іншомовного походження, якими можна буде жонглювати перед захопленою публікою.

**Опиши ідеального кандидата**

_Той, хто готовий розбиратися з новими бібліотеками, фреймворками та іншим стеком за лічені дні та може назвати написання коду заняттям для душі, а не важкою ношею. Відповідальна людина, що зможе приділяти від 5 до 15 годин на тиждень вирішенюю цікавих задач. Хочеш здобути омріяний рік досвіду програмування для свого резюме, тоді ласкаво просимо._

**Чому новобранці мають обрати саме IT-відділ?**

_ІТ-відділ — це ніби плейграунд, де можна спробувати себе в ролі розробника продуктів для всього ІПСА. Ми про отримання досвіду з обраним стеком технологій, про роботу в команді, про файне та корисне проведення часу після пар :)_
_P. S. Під час сесії у відділі канікули, адже ми поважаємо бажання успішно закрити всі дисципліни та бережемо психічне здоров’я наших айтівців._

**З якими завданнями та труднощами можуть стикнутися новоприбулі у відділі?**

_Новенькі можуть отримати непрості технічні завдання, попереднього досвіду у вирішенні яких у них не було. Допомогти з цим зможуть більш досвідчені розробники відділу, проте готовність самонавчатися — перший необхідний скіл програміста._

**Які навички розвиває IT-відділ?**

_Твоїми hard skills стануть бібліотеки та фреймворки, що використовуються у проєктах. Але крім цього ти отримаєш вміння не впадати у відчай, співпрацювати з іншими розробниками та дизайнерами, і наостанок постійно самонавчатись у своє задоволення._

**Опиши відділ трьома найбільш влучними словами**

_Continuous Integration Delivery або ж CI/CD._

Прислухайся до своїх внутрішніх демонів і роби правильний вибір.


