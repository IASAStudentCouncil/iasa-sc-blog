---
slug: nmt2024
title: НМТ-2024
authors: [sasha, vera]
tags: [IASA SC, ІПСА, ABIT, ВСТУП, НМТ2024]
date: 2024-03-29T18:00
keywords:
  [
    історія,
    ІПСА,
    вступ,
    комп'ютерні науки,
    системний аналіз,
    122,
    124,
    ММСА,
    СП,
    ШІ,
    кафедра,
    КПІ,
  ]
---

<!--truncate-->


НМТ – національний мультипредметний тест.
НМТ – вступний іспит до закладів вищої освіти України на програми бакалаврського рівня.
НМТ – перший крок у світ дорослого життя.
НМТ – роки підготовки.
НМТ – сидіння за комп’ютером чотири години під суворим наглядом у компанії переляканих однолітків.
НМТ. І нехай увесь світ зачекає.


## ~~Що?~~ Коли. ~~Де?~~ Коли. Коли? Коли.

Для проведення НМТ буде організовано основні (14 травня - 25 червня) та додаткові (11 - 19 липня) сесії. Відповідно до них передбачено два періоди реєстрації осіб. Додаткові сесії будуть доступні для тих, хто з поважних причин не взяв участь в основних.



## Як зареєструватися?

1. Для реєстрації необхідно створити персональний кабінет на [вебсайті](https://my.testportal.gov.ua/registration/nmt).
2. Ознайомитися з Порядком проведення НМТ й натиснути кнопку «розпочати реєстрацію». Далі оберіть спосіб авторизації:
    1. Створити за допомогою застосунку «Дія»:
        1. Натиснути на QR-код або просканувати його камерою смартфона, на якому є «Дія».
        2. Підтвердити надсилання копії паспорта Дія.Підписом.
    2. Заповнити реєстраційну форму:
        1. Унести необхідні персональні дані та завантажити копії реєстраційних документів. 
3. Указати вибірковий предмет, з якого бажаєш пройти тестування, вибрати населений пункт в Україні або за кордоном, в якому будеш перебувати в день проведення іспиту. 
4. Сформувати Сертифікат національного мультипредметного тесту 2024 року.

## Що потрібно складати?

Цього року (нехай бережуть тебе всі вищі сили) НМТ складатимуть із 4 предметів:



## Яким є час проходження НМТ?

У звʼязку з бажанням МОН ускладнити цей квест, структура складання іспиту змінюється.

Тестування з усіх 4 предметів проводиться в один день у два етапи по 120 хвилин у ТЕЦ (тимчасовий екзаменаційний центр). Перший етап відведений для виконання завдань з української мови та математики, другий — з історії України та предмета на вибір. Ці два блоки розділятиме 20-хвилинна перерва. 

Ти матимеш можливість переходити між двома предметами поточного блоку. Проте після перерви повернутися до першої частини (української мови та математики) буде неможливо.



Робоче місце кожного вступника буде обладнане комп’ютером, під’єднаним до інтернету. Доступ до ТЕЦ буде надаватися за документом, що посвідчує особу (можна використати застосунок «Дія»). Радимо взяти із собою декілька ручок, пляшку води без етикетки та перекус.

## Як вибрати четвертий предмет?

- Проаналізувати коефіцієнти.

- Визначити свої шанси на отримання високих результатів.



P.S. Порядок прийому до ЗВО ще не затверджено, тому коефіцієнти неофіційні, а лише приблизні.

## На яких босів очікувати?

Серед усіх вибіркових для 122 та 124 спеціальностей найбільші коефіцієнти мають фізика й іноземні мови.

## Як готуватися до неминучого?

1. Окрім теорії, приділяй достатньо уваги практиці: проходь велику кількість тестів до кожної теми. [Тренуйся](https://zno.osvita.ua) на досвіді попередників і прокачуй скіли.

*Із демонстраційним варіантом НМТ-2024, розробленим Українським центром якості освіти, можна ознайомитися за [посиланням](https://lms.e-school.net.ua/courses/course-v1:uceqe+demo_nmt-2024+2024_02/about).*

2. План дій — важлива частина завершального етапу підготовки. Він допоможе рівномірно розподілити навантаження та врятувати якнайбільше нервових клітин.

3. Періодично повертайся до пройденого матеріалу, щоб [не забувати](https://uk.wikipedia.org/wiki/Крива_забування_Еббінгауза) найважливіше.

4. Не намагайся вивчити великий обсяг інформації за декілька днів до іспиту. Краще використай цей час для повторення.

5. У день НМТ підготуйся морально.

## Як діяти перед обличчям смерті?

1. Уважно читай завдання, аби не пропустити важливих деталей.

2. Спочатку роби ті завдання, у яких впевнений/а, залишаючи незрозумілі наостанок.

3. Користуйся методом виключення: звужуй вибір, послідовно відкидаючи непідходящі відповіді.

4. Концентруй увагу тільки на поточній задачі, не літай у хмарах роздумів щодо вже виконаних.

5. Розраховуй свій час так, щоб встигнути передивитися й зробити перевірку відповідей в кінці.

## Що ще варто знати?

- Програма НМТ.

Для проведення НМТ будуть використані сертифікаційні роботи, укладені відповідно до [чинних програм ЗНО](https://osvita.ua/test/program_zno/). 

- Прохідні бали НМТ.

Для отримання результату за шкалою 100-200 балів за кожен із предметів потрібно набрати не менше 15% від загальної кількості тестових балів.

- Інвентар минулого.

Замість результатів НМТ 2024 року, можна буде скористатися результатами НМТ 2022/23 року або ЗНО 2021 року.

Водночас у 2024 році вступники не зможуть комбінувати бали з предметів, які складали в різні роки.

- НМТ за кордоном.

Наразі підтверджено можливість складати НМТ-2024 у таких країнах: Австрія, Азербайджан, Бельгія, Болгарія, Велика Британія, Грузія, Данія, Естонія, Італія, Канада, Латвія, Литва, Люксембург, Німеччина, Норвегія, Польща, Португалія, Румунія, Словаччина, США, Туреччина, Угорщина, Фінляндія, Франція, Хорватія, Чехія, Швейцарія і Швеція. Ще тривають перемовини з установами на території Великої Британії, Ірландії, Іспанії, Молдови та Нідерландів. 

Вступники матимуть змогу вибрати найзручніший для доїзду населений пункт під час реєстрації. 

Важливо! УЦОЯО радить не зволікати з вибором міста для складання іспиту, щоб забезпечити себе місцем у найближчому ТЕЦ. Якщо пізніше з’явиться зручніша локація, то ти матимеш можливість змінити вибір населеного пункту до 15 квітня 2024 року.

Також варто зазначити, що за кордоном існує обмеження щодо кількості учасників.

- НМТ на тимчасово окупованих територіях та в зоні бойових дій.

Наразі в АР Крим, Донецькій, Луганській і Херсонській областях, місті Севастополі, окупованих частинах Запорізької та Харківської областей НМТ провести неможливо.

Згідно із затвердженим порядком прийому до ЗВО, у 2024 році не передбачено вступу поза основним конкурсом, тому мешканцям тимчасово окупованих територій і зони бойових дій для участі у вступній кампанії буде необхідно скласти іспит у місцях розміщення ТЕЦ.

- Повітряна тривога.

За умови тривалої повітряної тривоги результати анулюються, а в усіх учасників екзамену буде можливість взяти участь у додатковій сесії.