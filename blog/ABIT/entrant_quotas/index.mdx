---
slug: entrant-quotas
title: Квоти. Варто чи ні…
authors: [artem, alina, sasha, telenko, dashaHoncharuk]
tags: [ВСТУП]
date: 2024-06-28T16:30
keywords:
  [
    квота,
    квота 1,
    квота 2,
    квоти вступ 2024,
    вступ,
    вступ 2024,
    вступна кампанія,
    вступна кампанія 2024,
    вступ в іпса,
    вступ в іпса 2024,
    вступ в інститут прикладного системного аналізу,
    абітурієнт,
    абітурієнт ІПСА,
    абітурієнт КПІ,
    ІПСА,
    інститут прикладного системного аналізу,
    іпса абіт,
    КПІ,
    київський політехнічний інститут,
    ШІ,
    СП,
    ММСА,
    університет,
    інститут,
    факультет,
    iasa,
    iasa abit,
    kpi,
    cathedra,
    faculty,
    institute
  ]
---

![Photo](./квотии.png)

**КВОТА** – це визначена кількість доступних бюджетних місць в університеті, що розрахована для певних категорій вступників із метою забезпечення рівності в освітній системі.

<!--truncate-->

**Квота ≠ пільга!**

Квоти можуть встановлюватися для різних груп абітурієнтів, залежно від їхньої соціальної, етнічної, економічної або іншої статусної належності. При вступі до ІПСА можна скористатися однією з 3 типів квот, докладніше про які йдеться нижче.

**Квота-1** діє для абітурієнтів, які вступають на основі [індивідуальної усної співбесіди](https://osvita.ua/consultations/bachelor/64887/): дітей-сиріт, людей з інвалідністю й осіб віком до 23 років, позбавлених батьківського піклування, крім суб'єктів, які мають право на квоту-2.

**Квота-2** надається громадянам, місце проживання яких зареєстровано на тимчасово окупованій території або території активних бойових дій станом на 1 липня 2024 року. Перелік відповідних селищ і міст можна знайти за [посиланням](https://zakon.rada.gov.ua/laws/show/z1668-22#n15) (п.2 «Території активних бойових дій»).

**Квота для іноземців** — використовується для приймання вступників із числа:

- Іноземців, які прибувають на навчання відповідно до міжнародних договорів.

- Осіб, що мають посвідчення закордонного українця й не проживають постійно в Україні.

## ДЕ оформити?

Щоб отримати квоту, потрібно звернутися до найближчого ЗВО, який підпорядкований твоєму місту / району / області, або до того навчального закладу, куди плануєш вступати, та надати необхідні документи.

Докладніше про оформлення квоти-2 в КПІ за [посиланням](https://pk.kpi.ua/ont/).

### Кількість бюджетних місць для квотників ІПСА в 2023 році\*

**122 Комп’ютерні науки:**

- Квота-1: 6.

- Квота-2: 12.

**124 Системний аналіз:**

- Квота-1: 7.

- Квота-2: 13.

У КПІ ім. Ігоря Сікорського регламентована кількість місць за квотами становить не більше 5% від максимального обсягу державного замовлення для квоти-1 та 10% для квоти-2 (на будь-якій спеціальності кожного факультету / інституту).

## Питання-відповідь або змоделюємо ситуацію…​

Уявімо двох абітурієнтів: Василь має 195 балів, а Петро — 180 та квоту. Обидва хочуть вступити в ІПСА.

>#### _«Якщо я подаю заяву з квотою, то чи буду в загальному рейтингу?»_

Усі заяви входять до загального рейтингу, але на початку списку знаходяться квотники за конкурсним балом. Отже, у разі наших уявних вступників Петро знаходитиметься вище за Василя в переліку, оскільки він має квоту.

>#### _«Чи конкурують квотники зі звичайними вступниками за бюджетні місця?»_

Для квотників виділена певна кількість бюджетних місць, тому змагання за безкоштовне навчання відбувається окремо.

Однак якщо Петро не пройде у своєму конкурсі, він потрапить до загального рейтингу та стане суперником Василю.

>#### _«Якщо я не пройду за квотою, можливість потрапити на бюджет у загальному рейтингу зникає?»_

Раніше, коли абітурієнти не проходили за квотою, вступити можна було лише на контракт. Цього ж року в такому разі вони продовжують боротьбу за місце в загальному рейтингу.

>#### _«Мене можуть рекомендувати тільки на одне бюджетне місце, якщо я подаюся з квотою?»_

Ні, таких вступників можуть рекомендувати одразу на декілька місць (від 1 до 5).

Наприклад, Петро подавав 5 заявок у КПІ на такі спеціальності: 122, 124, 121, 125, 123 саме в такому пріоритеті.

Спочатку відповідь прийшла за третім пріоритетом на 121 спеціальність, отже, заявки на 125 та 123 вже не розглядаються. Тепер Петро має можливість або чекати на заяви, подані на 122 й 124, або одразу звертатися до деканату 121 та подавати документи.

Варто пам’ятати, що процедура вступу Василя виглядатиме інакше, і йому прийде лише одна рекомендація до зарахування на бюджет.

>#### _«Якщо мене рекомендували на декілька місць, то чи можу я обирати серед них?»_

Ні, у разі рекомендації за декількома пріоритетами ти маєш право вступати на бюджет тільки за вищим із них. На контракт — будь-куди.

Повернемося до випадку Петра. Отже, він отримав рекомендації за першими трьома позиціями. Тож тепер у нього є право вступати на бюджет тільки на 122 спеціальність (перший пріоритет). А заявки на 124 та 121 будуть автоматично скасовані.

>#### _«Якщо людина з квотою відмовилася від бюджетного місця, то воно зникає чи передається наступному за списком?»_

Якщо такий вступник відмовився від бюджетного місця, то воно не зникає, а переходить до наступного за списком абітурієнта.

Розглянемо на прикладі Петра. Оскільки він автоматично відмовляється від місць на 124 і 121 спеціальностях, то з’являються 2 вільних бюджетних місця, на кожне з яких претендує людина після останньої рекомендованої. Зазначимо, що всі ці вступники повинні мати однаковий тип квоти.

>#### _«Якщо я квотник і потрапляю на контракт, чи можу перевестися на бюджет?»_

Якщо після зарахування всіх вступників залишаються вільні бюджетні місця, то на них можуть переводити контрактників. Квотники та пільговики будуть у пріоритеті.

>#### _«Якщо в мене оформлена квота, чи обов'язково використовувати її при вступі?»_

Під час створення заявки в електронному кабінеті вступника ти вибиратимеш, використовувати квоту при подачі документів для вступу чи ні.

Слідкувати за рейтингом подачі заявок можна на сайті [Вступ.юа](https://vstup.osvita.ua/r27/174/), [АбітПошук](https://abit-poisk.org.ua/rate2023/univer/174) або [ЄДЕБО](https://vstup.edbo.gov.ua/) (рейтингові списки будуть доступні після початку вступної кампанії).
